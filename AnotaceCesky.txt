V současné době jsou inerciální senzory stále více využívány a jejich cena stále klesá. Nižší pořizovací cena otevírá nové způsoby využití těchto senzorů. Příklady můžeme najít v nositelné elektronice, mobilních telefonech, navigačních nebo řídicích systémech. Na trhu je k dispozici celé spektrum těchto zařízení pro různé účely využití.

Tato zařízení jsou obvykle navržena pro konkrétní způsob používání a nedisponují dalšími vlastnostmi jako je dlouhá výdrž baterie, dostatek paměti pro ukládání naměřených údajů nebo otevřenost pro naprogramování uživatelem. Elektronika, která splňuje všechna uvedená kritéria, je obvykle výrazně dražší.

Vytvořil jsem nové přenosné zařízení určené pro měření, ukládání a zpracování dat ze senzorů. Je vyrobeno tak, aby v průběhu sběru dat nevyžadovalo žádné kabelové připojení, ani k externímu napájení. Zařízení je schopné pracovat ve venkovních podmínkách, ukládat naměřené hodnoty a bezdrátově poskytovat výstupní data na základě interních výpočtů. Uživatel si může zvolit mezi plně bezdrátovou komunikací a kabelovým připojením k další elektronice. Přítomné senzory měří inerciální data, orientaci v prostoru, pozici vůči okolním zařízením and atmosferické hodnoty.

Pro důkladné otestování zmíněného zařízení jsem si vybral úlohu zabývající se anlýzou pohybu koně. Umístil jsem jednotlivé prototypy na tělo koně jako nositelná zařízení a vyvinul jsem algoritmus pro rozpoznání základních typů pohybu - stání, krok, klus, cval a trysk.

Obecně je možné nově vyvinutou elektroniku využít k měření a ukládání získaných hodnot, ke zpracovávání naměřených údajů v reálném čase a k navigaci nebo řízení pohybující se mechaniky. Zařízení funguje nezávisle, takže je snadné jej nainstalovat na měřený nebo řízený objekt.
